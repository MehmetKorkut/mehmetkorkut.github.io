---
title: "Belirsizlik ve Farkındalık Üzerine"
date: 2024-06-15T00:00:00+03:00
categories:
  - Blog
tags:
  - Blog
---
Labirentte bir peynir bulma umuduyla koştuğunun farkında olan bir fare olsaydınız, ne hissederdiniz? Korku? Üzüntü? Stres? Baskı? Böylesi bir durumda bu duyguların ortaya çıkmasının nedeninin farkındalık olması kaçınılmaz mı? Farkındalık iyi mi kötü mü? Cevapların kişiden kişiye değişkenlik gösterebileceği bu sorular aslında bana farkındalık ve belirsizliğin ne kadar hassas kavramlar olduğunu belirtiyor. Belli durumlarda pozitif etki yaratabilen bu kavramlar bendeki yaşamsal ortama göre depresif bir etki yaratıyor. Farkındalığın yarattığı depresifliği uyuşturmak için kullanılan toplumsal normların yarattığı kontrol mekanizmasından çıktığınız anda sizi duygu dalgalanmalarının vuracağı bir denizde kürek çekmeniz kaçınılmaz.

Bu uyuşukluğu yaratan toplumun bizi etrafımızda olanlara, başka yaşamlar ve düşüncelere kapatması ve empatiyi yok etmesi bize yapılmış en büyük kötülük. İnsanları ortak bir anlayış ve merhamet etrafında birleştirmek yerine, bireysel çıkarlar ve dar görüşlü inançlarla bölen sosyal normlar, toplumun dokusunu zedeliyor. Bu süreç, insanı insan yapan özelliklerin uyuşturulduğu, kişisel benlik arayışının yok olduğu, farklı kalıpların dışlandığı bir ortam yaratıyor. Böyle bir ortamda insan ne kadar insan olabilir?

Ruhlarımızın kırıldığını nasıl anlayabiliriz? Hiç kendinizi başkalarının ayakkabıları içinde hissettiğiniz oluyor mu? İçinden çıkılması zor olan bu labirentin yarattığı belirsizlik, hayata karşı umutlu olmayı da baltalıyor. Hava sisliyken bir dağa tırmanan bir insan ne kadar emin olabilir? Tamamen olamaz fakat amaç ve umut onun yolculuğuna devam etmesindeki iki temel etkendir. Ona hangi yoldan gideceğini belirtir ve ruhuna liderlik eder. Amaç ve umudunu kaybetmiş olanların hangi yoldan dağa tırmandığının da bir önemi yoktur.

Hepimizin içinden çıkılması zor olan bu labirentlerinde bir parça olsun umut vardır. Sanırım onu bir amaç doğrultusunda yüceltmek kendi içsel derinliğimize ulaşmamızı sağlar. En azından benim için öyle. Farkındalık ve belirsizliğin yarattığı negatif dalgayı amaç ve umutla azaltmak en kötü zamanlarda yapmamız gereken şeyler olduğu kanısındayım. İnsan olabilmek için derinleşmek lazım, derinleşebilmek için de insan olabilmeyi başarabilmek.
